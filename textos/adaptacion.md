# Adaptación de textos de prensa a la web

<!-- 
    Explicar en qué ha consistido la adaptación de los textos originales. Incluid en archivos aparte: (a) los textos originales, y (b) los textos adaptados (estos últimos en formato .md)
-->
# Zailtasunak hondartzan
## Egun sargoriak izan dira Donostian azken aldian, eta jende askok hartu du hondartzarako bidea. Erabiltzaileek aipatu dutenez, neurriak errespetatzen saiatzen dira, baina zailtasun ugari edukitzen dituzte.
Sargori dago Donostian, eta halako egunetan bainu bat izaten da beroaren aurkako erremediorik onena. Lapurdin eta Bizkaian hondartza batzuk itxi behar izan dituzte, baina ez da Donostiako kasua, eta jendea eguna aprobetxatzeko asmotan dago. Abuztuko ohiko egun bat dirudi, baina maskaren eta udaltzain askoren presentziak hankaz gora jartzen dute hiriko ohikotasuna. Modu ezberdinean gozatzen dute hondartzaz bertaratzen direnek. Batzuk oinez dabiltza itsasertzetik, eguzkia hartzen besteak, eta kirola egitera animatu direnak ere badaude. Beste batzuk ez dira hondartzarekin konformatzen, eta Santa Klara uhartea da horientzat topagunea. Jende ugari dago itsasontzia hartzeko zain. Guztiek maskara jantzita dute, baina zailtasunak dituzte segurtasun neurriak errespetatzeko.

Ander Zabalza, Urko Elezgarai eta Maika Alonso sarritan joaten dira hondartzara. Zabalzaren ustetan, oso «lan zaila» da egoera «hain berezia» ondo kudeatzea eta segurtasun neurri guztiak errespetatzea: «Iruditzen zait ezinezkoa dela hondartzetan uneoro segurtasun distantziak mantentzea». Elezgaraik ere zailtasun berak ikusten ditu: «Etzanda zaudenean ez dago arazorik, baina oinez ibiltzean zailagoa da distantziak errespetatzea. Are gutxiago, marea igotzen denean». Alonsok gehitu du hondartzaren arabera egoera aldatzen dela: «Kontxan distantziak ongi mantentzen dira. Ondarretan, aldiz, ez da hori errespetatzen».

Aldaketa handiena maskaren erabileran nabaritu dute: «Pixkanaka jendeak garrantzia eman dio maskarari, eta paseatzen ari diren guztiek daramate soinean», azaldu du Zabalzak. Alonsok ere berdina ikusten du, eta oinez ibiltzen ari diren «guztiek» maskara erabiltzen dutela baieztatu du. Elezgaraik ere nabaritu du aldaketa, baina oraindik lana dagoela iruditzen zaio: «Ondarretara joanez gero jende gehiago ikusten da maskara jantzita, baina Zurriolan jende gutxik janzten du».

Neurriak errespetatzeaz gain, beste arazo bat identifikatu dute Alonsok eta Elezgaraik: marea igotzen denean, Kontxa itxi egiten dute, eta bertatik botatzen dituztenak Ondarretara joaten dira. «Ondarretan pertsona kopurua zorrotzago neurtu behar da, Kontxa ixten dutenean jende guztia bertara joaten delako», adierazi du Alonsok. Horrez gain, Elezgaraik gehitu du arazoa tokiz aldatzeak ez duela ezer konpontzen: «Kontxatik botatzen duten jende gehiena Ondarretara joaten da, eta horrek ez du arazoa konpontzen, arazo hori beste toki batera bidaltzen du, besterik ez». Hori konpontzeko «inbertsio handiagoa» behar dela gehitu du.

#### Kontrolaren eragina
Zabalzak dioenez, «kontrola» izan da neurriak errespetatzeko arrazoia. Adierazi du azken asteetan udaltzainen presentzia «handitu» egin dela: «Kontrola handitzen ari da, eta hori berebizikoa da kutsapen arriskuak murrizteko». Elezgaraik beste ikuspuntu bat du, izan ere, dagoen kontrola ez zaio guztiz eraginkorra iruditzen: «Minimoa da. Batez ere, maskararen erabilera bermatzen saiatzen dira, eta ez da kontrol zorrotzegia». Alonso da kontrol falta nabarmentzen duen bakarra: «Hondartzan bertan ez da kontrolatzen ari den inor ikusten».


# Benetan al goaz aurrera?
Aurreko igandean izan zen Behobia - Donostia lasterketaren 54. edizioa. Azken honetan, 26.128 parte hartzaileetatik %24,19 emakumeak izan dira Behobia-San Sebastianen webgune ofizialaren arabera, %75,81 gizonezkoen aldean. 1919an lasterketa sortu zenetik, aldaketak nabariak izan dira. 

Fortuna Kirol Elkarteak, B/SS lasterketaren antolatzaileak, ez du lasterketaren lehen edizioetako daturik digitalizatuta. Digitalizatutako datuak 1979tik aurrerakoak dira. Urte horretan ez da agertzen emakumeen daturik. Emakumeak lehen aldiz 1981eko datuetan agertzen dira; hala ere, ez da datu esanguratsua, emakume gipuzkoarren kopurua soilik hartzen delako kontuan. 1981ean emakume gipuzkoar bakarrak hartu zuen parte lasterketan dortsalarekin, 1982an bik. Hazkunde adierazgarriak 2000. urtetik aurrera jaso dira: ehuneko txiki bat izatetik, 2013an %17,2 izatera heldu ziren. Azken sei urteetan, urtero ia bi puntuko igoera izan da.

### 2025ERAKO ERRONKA
Haziera horrekin jarraitzea espero dute antolatzaileek. 2025erako erronka bat proposatu dute: 50/50. Alegia, urte horretan bete nahi duten helburua lasterkarien %50 emakumeak izatea da. Horretarako, Fortuna Kirol Elkarteak eta Donostiako Udalak esfortzu handia egin beharko dute bai azpiegiturak aldatzeko, bai gizartea eta kultura eraldatzeko. Oraindik ia %25eko igoera gertatu beharko litzake jomugara iristeko eta zaila dela onartzen dute. “%40 emakumek hartzen badute parte 2025ean, niretzat oso aurrerapauso handia izango da; beraz, kopuru horrekin ere pozik sentituko naiz eta helburua gure eskuekin ukitzea lortu dugula pentsatuko dut”, dio Alazne Mujika Alberdi korrikalariak. “Helburua ezin da estatikoa izan, %25 ia lortu dugu eta aurrera jarraitu behar dugu berdintasunaren bidean”.

### Hamarkada bateko atzerapena
Emakume batek lehen aldiz maratoi bat era ofizialean korrika egitea 1967an lortu zen. Ez du esan nahi aurreko urteetan emakumerik ez zuenik parte hartu lasterketa horietan, baina izenik eman gabe, eta ondorioz, dortsalik gabe egin zuten. Kathrine Switzer izan zen dortsalarekin egin zuen lehena, Bostoneko Maratoian. 
Espainian egoera oso desberdina zen. Oraindik inork ez zuen uste emakumeek 42,2 kilometro korrika egin zitzaketenik. Hamar urte beranduago, 1977an, emakumeek maratoietan parte har zitzaketen, baldintza batekin: Espainiako biztanleak ez izatea. Arau zentzugabe hori ezartzeko argudio sendorik ez zegoenez, Lourdes Gabarain lasterkari tolosarrak emakumeon parte hartzeko eskubidea aldarrikatu zuen. Bordelera joan eta han urtero antolatzen den maratoian izena eman eta korrika egitea baino modu hoberik ez zuen aurkitu horretarako. 
Aldarrikapenak izan zuen ondoriorik; izan ere, 1978an, Katalunian egin zen maratoian, kanpotarrez gain, emakume espainiarrek ere egin zuten lasterka. 

Urte horretatik aurrera, emakumeek urtero hartu zuten parte lasterketa horietan, baina hazkundea motela izan zen hasieran, bat edo bi emakume gehiagok egin zuten korrika urte bakoitzean. Benetan nabaria egin zen emakumeen partaidetza 1990eko hamarkadatik aurrera. Oraindik ere, 2018an kirol gehienetan generoen arteko ezberdintasunak azpimarra daitezke, baina zorionez, egoera asko hobetu da.

