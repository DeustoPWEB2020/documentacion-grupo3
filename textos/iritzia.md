Denon eskaparatea
Amaia Resende
Donostia. 2018/12/04
Hilaren 12an jokatuko du Euskal Selekzioak Venezuelaren aurkako norgehiagoka. Lehen lerroan dagoen gaia da: merezi duela, ez duela merezi, futbol talde batek ematen diogun garrantzia duela... abertzaletasunarekin lotu du gaiari buruz hitz egin duen orok.

Selekzioak jokatu zuen azkeneko partida duela 2 urte izan zen San Mamesen. Askoren ustez, Eusko Jaurlaritzako Kirol Saila eta Euskadiko Kirol Federazioa barne, porrota izan zen ikusle gutxi gerturatu baitziren bertara. 13.000 futbol zale edo abertzale besterik ez. Kirol porrota izan zen edo agian abertzaletasunaren gainbeheraren irudikapena?

Zale askok uko egin zion egun hartan bertaratzeari Euskal Selekzioa egunero babestu eta sustatu behar den taldea dela esanez. Independentista sutsuenek egunero borroka egiten ez dutenen aurkako argumentuaren antzekoa ez al da?

Euskal Herriaren berezko selekzioa ofizialtasun osoz jorratu beharreko gaia da, izan ere, bai, ematen zaion garrantzia du. Eta futbol talde batek ez du inoren abertzaletasuna areagotuko, ez zara abertzaleagoa Euskal Selekzioko partidara joateagatik edo ez joateagatik; egia esan, futbolak bost axola. Baina herriaren taldea da eta herria zapalduta dago, eta futbola mundu mailan egun ia politika baino interesgarriagoa suertatzen da komunikabideetan. Eskaparate bikaina da, eta eskaparate horretan mezu garbia idatzi beharra dago: taldea defendatzen den bezala defendatzen da herria.

Hala ere, Gorka Bereziartuak esandakoa azpimarratzekoa da: “M.E.K.A.G.U.E.N. selekzioa” aurkeztu zuenean, arrazoi handiarekin, esan zuen ez dagoela sortu nahi den subjektu politikoa definitzeko arazoak izan dituen mugimendu independentistarik. Izan ere, autodeterminazioaren borrokan badaude eztabaida ugari, buru hainbat iritzi. Baina orain artean azaldu ez dena eta zuk seguruenik nabaritu ez duzuna, ezinbesteko ezaugarri baldintza gabekoa da. Sortuta dagoen baina legez onartuta ez dagoen subjektu politikoak izena ez du futbol taldearen araberakoa izango, ez du halako garrantzirik. Berdintasunak, aldiz, badu halako garrantzia.

Hitz hauetan guztietan ez da agertu ez emakume ez gizon hitza, hala eta guztiz ere jakina da zein talde izan den mintzagai, kirolean, bizitzako beste arloetan bezala, gizonezkoak baitira lehenetsita dauden protagonistak. Gizonezkoen taldeko partaideren baten izena jakitea ez da zaila, nahiz eta gaiak interesik ez piztu; baina nekez topatzen da emakumeen selekzioaz gizonezko taldeari buruz adina dakien pertsonarik.

Euskal Selekzioa ordezkaria bada, eta eskaparatea aprobetxatu behar bada, bi selekzioak izan behar dira protagonista, ordezkapena osoa izan behar baita. Euskaldunak gizonezko, emakumezko, generorik gabekoak eta abar ere badira. Hainbesteko garrantzia eman behar bazaio futboleko selekzioari, hain lotuta badoa abertzaletasunarekin, independentziaren aldeko aldarrikapena bada, zergatik erabili gizonezkoen taldea soilik?

Egia da emakumezkoen kirolak ez duela hainbesteko oihartzunik, baina hemen ere ez bazaio ematen, kanpotik ikusten dutenek are eta gutxiago hartuko dute kontuan. Berdintasuna behar da eta berdintasunetik borrokatu behar da; Euskal Herria zapalduta dagoela aldarrikatu, baina bertan zapalkuntzarik ezin da pairatu. Opresio bakarraren aurka joan behar da eta herriaren txikitasuna indarrez defendatu; eta indar hori denena da, ez dauka generorik.

Beraz, hausnarketa bat beharrezkoa da, zeren aurka eta nola borrokatu nahi den hausnartu behar da. Euskal Selekzioaren esanahia abertzalea bada, berdinzalea izan dadila aurretik. Euskal Herria ezin da emakumea baztertzen duen herria izan, baztertutako herria izanik, herria baztertuko lukeelako.